EPISTOLAE AD ATTICUM‚ xv1, 16. 521

dum ‚ ut civitatem Buthrotiam subleves ‚ decretumque
consulum ‚ quod ii secundum Buthrotios fecerunt,
quum et lege ‚ et senatusconsulto statuendi potestatem
haberent, des operam ‚ ut Plancus noster quam pri-·
mum confirmet et comprobet. Hoc te vehementer, mi
Cupienni ‚ etiam atque etiam rogo.

E.
CICERO PLANCO, PRAET. DES. S. .

Buthrotiorum causam iterum Planco commendat.

Ionoscn mihi ‚ quod quum antea accuratissime de
Buthrotiis ad te scripserim ,eadem de re saepius scri-
bam. Non mehercule, mi Plance ‚ facio , quo parum
confidam aut libertati tuae ‚ aut nostrae amicitias-3 sed
quum tanta res agatur Attici nostri , nunc vero etiam
existimatio ‚ ut id, quod probavit Caesar ‚ nobis testi-
bus et obsignatoribus‚ qui et decretis, et responsis
Caesaris interfueramus ‚ videatur obtinere potuisse,
praesertim quum tota potestas ej us rei tua sit, ut 'ea
quae consules decreverunt secundum Caesaris decreta
et responsa, non dicam comprobeS, sed studiose li-
benterque comprobes. Id mihi sic erit gratum ‚ ut
nulla res gratior esse possit. Etsi jam sperabam ‚ quum
has literas accepisses, fore, ut ea, quae superioribus -
literis a te petiissemus‚ impetrata essent ‚ tamen non
faciam finem rogandi, quoad nobis nuntiatum erit,
te id fecisse3 quod magna cum spe exspectamus.
Deinde enim confido fore , ut alio genere literarum
utamur ‚ tibique pro tuo summo beneficio gratias
agamus, Quod si acciderit , velim sic existimeS‚ non
tibi tam Atticum, cujus permagna res agitur, quam
me, qui non minus laboro ‚ quam ille , obligatum
fore.

